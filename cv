Inizia sin da piccola lo studio del pianoforte, quindi studia con G. Guaccero e si laurea con lode in Musica Elettronica presso il Conservatorio Santa Cecilia di Roma, con G. Nottoli, R. Santoboni, P. Schiavoni, F. Telli. Parallelamente studia Filosofia presso l’Università Sapienza di Roma. Approfondisce la fonia e l’elettroacustica ed è Tecnico del Suono iscritto presso Regione Lazio. Prosegue lo studio della Musica Elettronica, frequentando il Biennio Specialistico, presso il Dipartimento di Nuove Tecnologie e Linguaggi Musicali del Conservatorio Santa Cecilia.

Dal 2009 collabora a EMUfest (Festival di Musica Elettronica del Conservatorio Santa Cecilia).

Partecipa come compositrice al Festival di Nuova Consonanza 2012, al progetto The Cage After e alla rassegna Musica per Roma 2012. Nel 2013 compone il brano Lotus Flower per contrabbasso e live electronics, eseguito nel concerto Voyages of The Hero, presso l’Auditorium Ennio Morricone dell’Università di Roma Tor Vergata, in collaborazione con diverse istituzioni accademiche USA, tra le quali: Bergen College-New Jersey e State University of New York at Oneonta.

Realizza ed esegue dal vivo, presso lo stesso Auditorium, la parte elettronica del brano Prefazione alla raccolta del padiglione delle orchidee (per flauto basso e live electronics) del compositore Giuseppe Giuliano, nel concerto Aulos-il flauto e l’elettronica. Partecipa come compositrice del brano Dark Path, per suoni elettronici, video e danzatori al Concerto Multimediale Two Lands, One Voice, presso la Sala Accademica del Conservatorio S.Cecilia, in collaborazione con il Master in Sonic Arts dell’Università di Roma Tor Vergata e The University of California-Irvine.

Suoi lavori musicali e di ricerca sono selezionati e presentati in concerti e festival nazionali e internazionali. Il suo brano Dark Path #2 per suoni elettronici è selezionato da EMUfest 2014 e il suo articolo “Pitch-class set”, Forte e Drobish è selezionato per il XX Colloquio di Informatica Musicale organizzato dall’AIMI (Associazione di Informatica Musicale Italiana), presentato presso il Conservatorio S.Cecilia di Roma e pubblicato negli atti del Colloquio. Ulteriori selezioni di articoli riguardanti l’Informatica Musicale sono quelle ricevute dal comitato 

scientifico del festival “di_stanze”, con successiva presentazione del paper presso il Conservatorio C. Pollini di Padova; dalla KEAMS (Korean Electro-Acoustic Music Society), a seguito della quale viene invitata a partecipare alla Conferenza 2015; inoltre, il suo articolo OMPitchField- an OpenMusic library è selezionato dalla LAC-Linux Audio Conference, con sede presso la Johannes Gutenberg-Universitat di Mainz, Germania.

Suoi brani di musica elettronica vengono selezionati e eseguiti dal NYCEMF-Festival di Musica Elettroacustica di New York City, dal 41° ICMC (International Computer Music Conference) presso la UNT (University of North Texas). Nel 2015 riceve una commissione da parte di EMUfest per la composizione di un brano a quattro mani, che verrà eseguito nell’ambito del prossimo festival.

Assistente tecnico presso il Museo MAXXI-Roma, nella rassegna di concerti “MAXXI Live Music” organizzati dal Conservatorio S.Cecilia.

Negli a.a. 2013/2014 e 2014/2015 è vincitrice di Borsa di Collaborazione presso il Conservatorio Santa Cecilia, con mansioni di tecnico audio e di tutor didattico nel corso “Elementi di Composizione Musicale Elettroacustica” e nel corso “Informatica Musicale”.

E’ membro eletto del Consiglio Direttivo dell’AIMI (Associazione di Informatica Musicale Italiana).
